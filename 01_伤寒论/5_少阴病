少阴之为病，脉微细，但欲寐也。

少阴病，欲吐不吐，心烦，但欲寐，五六日自利而渴者，属少阴也。虚故引水自救。若小便色白者，少阴病形悉具。小便白者，以下焦虚，有寒，不能制水，故令色白也。

少阴病，八九日，一身手足尽热者，以热在膀胱，必便血也。

少阴病，始得之，发热，脉沉者，麻黄细辛附子汤主之。

少阳病，二三日，麻黄附子甘草汤微发汗。

少阴病，二三日以上，心烦，不得卧，黄连阿胶汤主之。

少阴病，一二日，口中和，其背恶寒，附子汤主之。

少阴病，身体痛，手足寒，骨节痛，脉沉者，附子汤主之。

少阴病，下利便脓血者，桃花汤主之。

少阴病，二三日至四五日，腹痛，小便不利，便脓血者，桃花汤主之。

少阴病，吐利，手足逆冷，烦躁欲死者，吴茱萸汤主之。

少阴病，下利，咽痛，胸满，心烦者，猪肤汤主之。

少阴病二三日，咽痛，与甘草汤，不差，与桔梗汤。

少阴病，咽中生疮，不能语言，声不出者，苦酒汤主之。

少阴病，咽痛，半夏散及汤主之。

少阴病，下利，白通汤主之。

少阴病，下利，脉微，与白通汤。利不止，厥逆无脉，干呕者，白通加猪胆汁主之。

少阴病，至四五日，腹痛，小便不利，四肢沉重疼痛，自下利，真武汤主之。

少阴病，下利清谷，里寒外热，手足厥逆，脉微欲绝，恶寒，或利止脉不出，通脉四逆汤主之。

少阴病，四逆，或咳，或悸，四逆散主之。

少阴病，下利六七日，咳而呕渴，烦不得眠，猪苓汤主之。

少阴病二三日，口燥咽干者，宜大承气汤。

少阴病，自利清水，心下痛，口干者，宜大承气汤。

少阴病，六七日，腹满，不大便，宜大承气汤。

少阴病，脉沉者，急温之，宜四逆汤。

少阴病，食入则吐，心中愠愠欲吐，手足寒，脉弦迟，当温之，宜四逆汤。
