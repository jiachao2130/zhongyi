厥阴之为病，消渴，气上撞心，心中疼热，饥而不欲食，食则吐蛔，下之利不止。

伤寒，一二日至四五日，厥者必发热。前热者后必厥，厥深者热亦深，厥微者热亦微。厥应下之，而反发汗者，必口伤烂赤。

凡厥者，阴阳气不相顺接便为厥。厥者，手足逆冷者是也。

伤寒病，蛔厥，静而时烦，为脏寒，蛔上入膈，故烦，得食而吐，吐蛔者，乌梅丸主之。

伤寒，脉滑而厥，里有热，白虎汤主之。

手足厥寒，脉细欲绝者，当归四逆汤主之。

若内有寒者，宜当归四逆加吴茱萸生姜汤。

大汗出，热不去，内拘急，四肢疼，下利，厥逆恶寒者，四逆汤主之。

大汗，若大下，利而厥冷者，四逆汤主之。

病人手足厥冷，脉乍紧，心下满而烦，宜瓜蒂散。

伤寒，厥而以下悸，宜先治水，当服茯苓甘草汤。

伤寒六七日，大下后，寸脉沉迟，手足厥逆，麻黄升麻汤主之。

伤寒本自寒下，医复吐下之，若食入口即吐，干姜黄芩黄连人参汤主之。

下利清谷，里寒外热，汗出而厥者，通脉四逆汤主之。

热利下重者，白头翁汤主之。

下利，腹胀满，身疼痛者，先温里，乃攻表。温里宜四逆汤，攻表宜桂枝汤。

下利，欲饮水者，以有热也，白头翁汤主之。

下利，讝语者，有燥屎也，宜小承气汤。

下利后更烦，按之心下濡者，虚烦也，宜栀子豉汤。

呕而脉弱，小便利，身有微热，见厥者难治，四逆汤主之。

干呕，吐涎沫，头痛者，吴茱萸汤主之。

呕而发热者，小柴胡汤主之。
