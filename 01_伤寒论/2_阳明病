阳明之为病，胃家实是也。

问曰：阳明病，外证云何？答曰：身热，汗自出，不恶寒，反恶热也。

伤寒发热，无汗，呕不能食，而反汗出濈濈然者，是转属阳明也。

阳明病，不吐不下，心烦者，可与调胃承气汤。

阳明病，脉迟，汗出不恶寒者，身重，短气，腹满，潮热，大便硬，大承气汤主之。若腹大满不通者，与小承气汤。

阳明病，潮热，大便微硬者，可与大承气汤。若不大便六七日，恐有燥屎，与小承气汤；若不转失气，不可攻之，后发热复硬者，小承气汤和之。

伤寒，若吐、下不解，至十余日，潮热，不恶寒，如见鬼状，微喘直视，大承气汤主之。

阳明病，多汗，胃中燥，大便硬，讝语，小承气汤主之。

阳明病，讝语，潮热，脉滑疾者，小承气汤主之。

阳明病，讝语，潮热，不能食，胃中有燥屎，宜大承气汤下之。

汗出讝语，有燥屎在胃，过经乃可下之，宜大承气汤。

三阳合病，腹满身重，讝语遗尿，白虎汤主之。

二阳并病，太阳证罢，潮热汗出，大便难，讝语者，宜大承气汤。

阳明病，脉浮紧，咽燥口苦，腹满而喘，发热汗出，恶热身重。若下之，则胃中空虚，客气动膈，心中懊憹，舌上胎者，栀子豉汤主之。

若渴欲饮水，舌燥者，白虎加人参汤主之。

若脉浮，发热，渴欲饮水，小便不利者，猪苓汤主之。

脉浮迟，表热里寒，下利清谷者，四逆汤主之。

阳明病，下之，外有热，手足温，不结胸，心中懊憹，不能食，但头汗出者，栀子豉汤主之。

阳明病，发潮热，大便溏，胸满不去者，与小柴胡汤。

阳明病，胁下满，不大便而呕，舌上胎者，与小柴胡汤。

阳明中风，脉弦浮大，短气腹满，胁下及心痛，鼻干，不得汗，嗜卧，身黄，小便难，潮热而哕，与小柴胡汤。

脉但浮，无余症者，与麻黄汤。

阳明病，自汗出，若发汗，小便利，津液内竭，虽硬不可攻之，须自大便，蜜煎导而通之。若土瓜根、猪胆汁。

阳明病，脉迟，汗出多，微恶寒，表未解，宜桂枝汤。

阳明病，脉浮，无汗而喘，发汗则愈，宜麻黄汤。

阳明病，但头汗出，小便不利，身必发黄，茵陈蒿汤主之。

阳明证，喜忘，必有畜血，大便黑，宜抵当汤下之。

阳明病，下之，心中懊憹而烦；胃中有燥屎，宜大承气汤。

病人烦热，汗出解，如疟状，日晡发热。脉实者，宜大承气汤；脉浮虚者，宜桂枝汤。

大下后，六七日不大便，烦不解，腹满痛，本有宿食，宜大承气汤。

病人小便不利，大便乍难乍易，时有微热，宜大承气汤。

食谷欲呕，属阳明也，吴茱萸汤主之。

太阳病，发热汗出，恶寒不呕，心下痞，此以医下之也。如不下，不恶寒而渴，属阳明。但以法救之，宜五苓散。

趺阳脉浮而涩，小便数，大便硬，其脾为约，麻子仁丸主之。

太阳病三日，发汗不解，蒸蒸热者，调胃承气汤主之。

伤寒吐后，腹胀满者，与调胃承气汤。

太阳病，若吐下，发汗后，微烦，大便硬，与小承气汤和之。

得病二三日，脉弱，无太阳柴胡证，烦躁，心下硬，小便利，屎定硬，宜大承气汤。

伤寒六七日，目中不了了，睛不和，无表里证，大便难，宜大承气汤。

阳明病，发热汗多者，急下之，宜大承气汤。

发汗不解，腹满痛者，急下之，宜大承气汤。

腹满不解，减不足言，当下之，宜大承气汤。

阳明，少阳合病，必下利，脉滑而数，有宿食也，当下之，宜大承气汤。

病人无表里证，发热七八日，脉数，可下之。假令已下，不大便者，有瘀血，宜抵当汤。

伤寒七八日，身黄如橘色，小便不利，茵陈蒿汤主之。

伤寒，身黄发热，栀子柏皮汤主之。

伤寒，瘀热在里，身必黄，麻黄连轺赤小豆汤主之。
