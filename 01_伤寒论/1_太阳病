太阳之为病，脉浮，头项强痛而恶寒。

太阳病，发热，汗出，恶风，脉缓者，名为中风。

太阳病，或已发热，或未发热，必恶寒，体痛，呕逆，脉阴阳俱紧者，名为伤寒。

太阳中风，阳浮阴弱，热发，汗出，恶寒，鼻鸣干呕者，桂枝汤主之。

太阳病，头痛发热，汗出恶风者，桂枝汤主之。

太阳病，项背强几几，反汗出恶风者，桂枝加葛根汤主之。

太阳病，下之后，其气上冲者，桂枝汤主之。

桂枝本为解肌，若脉浮紧，发热汗不出者，不可与之。

喘家作桂枝汤，加厚朴杏子。

太阳病，发汗，遂漏不止，恶风，小便难，四肢急，难以屈伸，桂枝加附子汤主之。

太阳病，下之后，脉促，胸满者，桂枝去芍药汤主之。

若微寒者，桂枝去芍药加附子汤主之。

太阳病八九日，如疟状，热多寒少，不呕，清便自可，宜桂枝麻黄各半汤。

太阳病，服桂枝汤，烦不解，先刺风池、风府，却与桂枝汤。

服桂枝汤，大汗出，脉洪大者，与桂枝汤。若形似疟，一日再发者，宜桂枝二麻黄一汤。

服桂枝汤，大汗出，大渴烦不解，脉洪大者，白虎加人参汤主之。

太阳病，发热恶寒，热多寒少，脉微弱者，宜桂枝二越婢一汤。

服桂枝，或下之，头项强痛，发热无汗，心下满痛，小便不利者，桂枝去桂加茯苓白术汤主之。

伤寒脉浮，自汗出，小便数，心烦，微恶寒，脚挛急，与桂枝，得之便厥；
咽干，烦躁，吐逆，作甘草干姜汤与之；
厥愈，更作芍药甘草汤与之，其脚伸；
若胃气不和，与调胃承气汤；
若重发汗，加烧针者，四逆汤主之。

太阳病，项背强几几，无汗恶风，葛根汤主之。

太阳、阳明合病，必自利，葛根汤主之。

太阳、阳明合病，不下利，但呕者，葛根加半夏汤主之。

太阳病，桂枝证，医反下之，利不止，葛根黄芩黄莲汤主之。

太阳之为病，头痛发热，恶风，无汗而喘者，麻黄汤主之。

太阳、阳明合病，喘而胸满，不可下，宜麻黄汤主之。

太阳病中风，脉浮紧，发热恶寒，身疼痛，不汗出而烦躁者，大青龙汤主之。

伤寒，脉浮缓，身不疼但重，乍有轻时，无少阴症，大青龙汤发之。

伤寒表不解，心下有水气，干呕，发热而咳，小青龙汤主之。

伤寒，心下有水气，咳而微喘，小青龙汤主之。

太阳病，外证未解，脉浮弱者，当以汗解，宜桂枝汤。

太阳病，下之，微喘者，表未解，桂枝加厚朴杏子汤主之。

太阳病，外证未解，不可下也，下之为逆，解外宜桂枝汤。

太阳病，先发汗不解，复下之，脉浮者，当解外，宜桂枝汤。

太阳病，脉浮紧，无汗发热，身疼痛，八九日不解，表证在，发汗已，发烦，必衄，麻黄汤主之。

脉浮者，病在表，可发汗，宜麻黄汤（桂枝汤）。

脉浮数者，可发汗，宜麻黄汤。

病常自汗出，营卫不和也。发汗则愈，宜桂枝汤。

病人脏无他病，时自汗出，卫气不和也，宜桂枝汤。

伤寒，脉浮紧，不发汗，因衄，麻黄汤主之。

伤寒，不大便六七日，头痛有热，与承气汤。小便清者，知不在里，当发汗，宜桂枝汤。

伤寒，发汗解，半日许复热烦，脉浮数者，可更发汗，宜桂枝汤。

下之后，复发汗，昼日烦躁不得眠，夜而安静，不呕，不渴，无表证，脉沉微者，干姜附子汤主之。

发汗后，身疼痛，脉沉迟者，桂枝加芍药生姜各一两人参三两新加汤主之。

发汗后，不可更行桂枝汤，汗出而喘，无大热者，可与麻黄杏子甘草石膏汤。

发汗过多，其人叉手自冒心，心悸欲得按者，桂枝甘草汤主之。

发汗后，脐下悸，欲作奔豚，茯苓桂枝甘草大枣汤主之。

发汗后，腹胀满者，厚朴生姜半夏甘草人参汤主之。

伤寒，吐下后，心下逆满，气上冲胸，头眩，脉沉紧者，茯苓桂枝白术甘草汤主之。

发汗，病不解，反恶寒者，虚故也，芍药甘草附子汤主之。

发汗，若下之，不解，烦躁者，茯苓四逆汤主之。

发汗后，恶寒，虚故也。不恶寒，但热者，实也，与调胃承气汤。

太阳病，发汗后，大汗出，胃中干，躁不能眠，欲饮水，小便不利者，五苓散主之。

发汗已，脉浮数，烦渴者，五苓散主之。

伤寒，汗出而渴者，五苓散；不渴者，茯苓甘草汤主之。

中风发热，六七日不解而烦，有表里证，渴欲饮水，水入则吐，名曰水逆，五苓散主之。

发汗、吐下后，虚烦不得眠，心中懊憹，栀子豉汤主之；若少气者，栀子甘草豉汤主之；若呕者，栀子生姜豉汤主之。

发汗，若下之，烦热，胸中窒者，栀子豉汤主之。

伤寒五六日，大下之，身热不去，心中结痛者，栀子豉汤主之。

伤寒下后，心烦腹满，卧起不安者，栀子厚朴汤主之。

伤寒，医以丸药下之，身热不去，微烦者，栀子干姜汤主之。

太阳病，发汗不解，仍发热，心下悸，头眩，身瞤，真武汤主之。

汗家，重发汗，必恍惚心乱，禹余粮丸主之。

伤寒，医下之，清谷不止，身疼痛，急当救里；后身疼痛，清便自调，急当救表。救里宜四逆汤，救表宜桂枝汤。

太阳病未解，脉阴阳俱停。阴脉微者，下之解，宜调胃承气汤（大柴胡汤）。

太阳病，发热汗出，营弱卫强，故使汗出，欲救邪风，宜桂枝汤。

伤寒五六日，中风，往来寒热，胸胁满，不欲食，心烦喜呕者，小柴胡汤主之。

血弱气尽，腠理开，邪气因入，与正气分争，往来寒热，休作有时，小柴胡汤主之。

伤寒四五日，身热恶风，项强，胁下满，手足温而渴者，小柴胡汤主之。

伤寒，阳脉涩，阴脉弦，法当腹中急痛，先与小建中汤，不差者，小柴胡汤主之。

伤寒二三日，心中悸而烦者，小建中汤主之。

太阳病，过经十余日，反二三下之，后四五日，柴胡证仍在，微烦者，大柴胡汤主之。

伤寒，十三日不解，胸胁满而呕，日晡发潮热，柴胡加芒硝汤主之。

伤寒十三日，过经讝语者，调胃承气汤主之。

太阳病不解，热结膀胱，其人如狂，宜核桃承气汤。

伤寒八九日，下之，胸满烦惊，小便不利，讝语，身重者，柴胡加龙骨牡蛎汤主之。

伤寒，腹满讝语，寸口脉浮而紧，此肝乘脾也，名曰纵，刺期门。

伤寒发热，啬啬恶寒，大渴欲饮水，其腹必满；自汗出，小便利，此肝乘肺也，名曰橫，刺期门。

伤寒脉浮，医火劫之，亡阳必惊狂，卧起不安者，桂枝去芍药加蜀漆牡蛎龙骨救逆汤主之。

烧针被寒，针处核起，必发奔豚气，桂枝加桂汤主之。

火逆。下之，因烧针烦躁者，桂枝甘草龙骨牡蛎汤主之。

太阳病，过经十余日，温温欲吐，胸中痛，大便微溏，与调胃承气汤。

太阳病六七日，表证在，脉微沉，不结胸，其人发狂，以热在下焦，少腹满，小便自利者，下血乃愈，抵当汤主之。

太阳病，身黄，脉沉结，少腹硬，小便自利，其人如狂者，血证谛也，抵当汤主之。

伤寒有热，少腹满，应小便不利，今反利者，有血也，当下之，宜抵当丸。

结胸，项强，如柔痓状，下则和，宜大陷胸丸。

太阳病，心中懊憹，阳气内陷，心下硬，大陷胸汤主之。

伤寒六七日，结胸热实，脉沉紧，心下痛，大陷胸汤主之。

伤寒十余日，热结在里，往来寒热者，与大柴胡汤。

太阳病，重发汗，复下之，不大便五六日，舌燥而渴，潮热，从以下至少腹，满痛不可近者，大陷胸汤主之。

小结胸病，正在以下，按之痛，脉浮滑者，小陷胸汤主之。

病在阳，应以汗解，抬以水潠，热不得去，益烦不渴，服文蛤散；不差，与五苓散。寒实结胸，无热证者，与三物小陷胸汤，白散亦可服。

太阳、少阳并病，头痛，眩冒，心下痞者，刺肺俞、肝俞，不可发汗。发汗则讝语，讝语不止，当刺期门。

妇人中风，经水适来，热除脉迟，胁下满，讝语，当刺期门。

妇人中风七八日，寒热，经水适断，血结，如疟状，小柴胡汤主之。

妇人伤寒，经水适来，讝语，无犯胃气及上二焦，自愈。

伤寒六七日，发热，微恶寒，支节疼，微呕，心下支结，柴胡桂枝汤主之。

伤寒五六日，已发汗，复下之，胸胁满，小便不利，渴而不呕，头汗出，往来寒热，心烦，柴胡桂枝干姜汤主之。

伤寒五六日，头汗出，微恶寒，手足冷，心下满，不欲食，大便硬，脉细者，为阳微结，非少阴也，可与小柴胡汤。

伤寒五六日，呕而发热，以他药下之，柴胡证仍在，可与柴胡汤，蒸蒸而振，却发热汗出解。心满痛者，为结胸。但满而不痛，为痞，宜半夏泻心汤。

太阳中风，下利，呕逆，表解乃可攻之，十枣汤主之。

心下痞，按之濡者，大黄黄连泻心汤主之。

心下痞，而复恶寒汗出者，附子泻心汤主之。

心下痞，与泻心汤，不解者，五苓散主之。

伤寒，汗解后，胃中不和，心下痞，生姜泻心汤主之。

伤寒中风，反下之，心下痞，医复下之，痞益甚，甘草泻心汤主之。

伤寒服药，利不止，心下痞，与理中，利益甚，宜赤石脂禹余粮汤。

伤寒发汗，若吐下，心下痞，噫不除者，旋覆代赭汤主之。

下后，不可更行桂枝汤，汗出而喘，无大热者，可与麻黄杏子甘草石膏汤。

太阳病，外未除，数下之，遂协热而利，桂枝人参汤主之。

伤寒大下后，复发汗，心下痞，恶寒者，不可攻痞，先解表，表解乃可攻痞。解表宜桂枝汤，攻痞宜大黄黄连泻心汤。

伤寒发热，汗出不解，心中痞，呕吐下利者，大柴胡汤主之。

病如桂枝证，头不痛，项不强，寸脉浮，胸中痞，气上冲不得息，当吐之，宜瓜蒂散。

病胁下素有痞，连脐痛引少腹者，此名脏结。

伤寒，若吐、下后不解，热结在里，恶风，大渴，白虎加人参汤主之。

伤寒无大热，口燥渴，背微恶寒，白虎加人参汤主之。

伤寒脉浮，发热无汗，表未解，不可与白虎汤。渴者，白虎加人参汤主之。

太阳、少阳并病，心下硬，颈项强而眩者，刺大椎，肺俞，肝俞，慎勿下之。

太阳、少阳合病，自下利，黄芩汤；若呕，黄芩加半夏生姜汤主之。

伤寒，胸中有热，胃中有邪气，腹中痛，欲呕者，黄连汤主之。

伤寒八九日，风湿相搏，身疼烦，不能转侧，不呕，不渴，脉浮虚而涩者，桂枝附子汤主之。大便硬，小便自利者，去桂加白术汤主之。

风湿相搏，骨节疼烦，掣痛不得屈伸，汗出短气，小便不利，恶风，或身微肿者，甘草附子汤主之。

伤寒脉浮滑，此表有热，里有寒，白虎汤主之。

伤寒脉结代，心动悸，炙甘草汤主之。
